Piibel räägib Jumalast ja Jumal räägib Piiblis
Niisiis räägivad Piibli erinevate teoste autorid sellest, kuidas Jumal inimeste keskel tegutseb. Oluline on see, et Temast ainult ei kirjutata, vaid et Ta osaleb ka ise kirjutamise protsessis. Seepärast nimetatakse Piiblit ka JUMALA SÕNAKS. Inimeste poolt kirja pandu on Jumala Püha Vaimu poolt inspireeritud ja juhitud. Piibel on PÜHAKIRI, sest selle abil õpime tundma püha Jumalat ja Tema tahet.

 

Abiks piibli lugemisel
Nagu eelpool mainitud koosneb Piibel väga paljudest raamatutest moodustades seega omamoodi väikese raamatukogu. Nii nagu igas raamatukogus on oma süsteem, kuidas riiulilt just see õige raamat leida, nii on oma viidete ja lühendite süsteem ka vajaliku Piiblitsitaadi leidmiseks. Seepärast on Piiblis olevad teosed jagatud peatükkideks ja peatükid salmideks. Näiteks lühend Jh 3:16 viitab Johannese evangeeliumi 3. peatüki 16. salmile, kus öeldakse: “Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu.”