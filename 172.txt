Beslutningen om at afvikle den årlige julefrokost på et center i Næstved Kommune trods et forbud mødes nu af kritik.

Julen kan være i fare i mange familier efter en julefrokost fredag i et center under Næstved Kommune.

Mens hundredevis af julefrokoster er blevet aflyst landet over som følge af den voldsomme stigning i coronasmitte og myndighedernes kraftige opfordringer, valgte man alligevel at holde julefrokost hos Center for Neuropædagogik i Næstved Kommune.

Det skete, selvom kommunen i et brev fra borgmester Carsten Rasmussen (S) og kommunaldirektør Rie Perry besluttede at aflyse julefrokosterne i kommunen.

Julefrokosten blev afviklet med en række coronaforanstaltninger - men blev langt mere omfattende end kommunen på forhånd havde meldt ud, at der var grønt lys for.