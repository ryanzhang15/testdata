Þórólfur Guðnason sóttvarnalæknir segir að það væri glapræði að slaka á sóttvarnakröfum á þessari stundu. Hann segir þó heldur ekki rétt að herða á reglum.

„Við erum að mjakast hægt og rólega niður. Þetta er í jafnvægi en það má ekki mikið út af bregða til að við fáum „góða“ hópsýkingu og þá færi þetta allt upp. Við vonumst auðvitað til að þetta fari niður. Við þurfum ná þessu niður í svona fimmtíu til sextíu [smit á dag] til að geta létt þrýstingnum verulega á kerfinu og spítalakerfinu sérstaklega.“

Þetta kom fram í máli Þórólfs í spjalli hans við umsjónarmenn Bítisins á Bylgunni í morgun. Hann segir stöðuna vera svipaða nú og var fyrir helgi. „Mjakast hægt og bítandi niður. Þetta voru að meðaltali hundrað á dag um helgina sýnist mér. Það á eftir að gera þetta betur upp.“