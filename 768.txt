Umowa została zawarta na 24 miesiące lub do wyczerpania grantu Komisji Europejskiej, w wysokości 35 mln euro. Zgodnie z umową państwa Partnerstwa Wschodniego otrzymają szczepionki bezpłatnie, natomiast rozliczenia z państwami członkowskimi UE odsprzedającymi szczepionki, będą realizowane z budżetu projektu. Inicjatywa ma być realizowana pod szyldem TeamEurope i promowana jako wspólne przedsięwzięcie Unii Europejskiej na rzecz zwalczania pandemii COVID-19 i przeciwdziałania jej skutkom. Umowa została zawarta bezpośrednio między Bankiem Gospodarstwa Krajowego, który będzie operatorem grantu odpowiedzialnym za rolę rozliczeń finansowych a Komisją Europejską, finansującą projekt. Rolą MSZ będzie dbałość o pozostałe funkcje obejmujące m.in. koordynację polityczną tj. łączenie darczyńców z beneficjentami na zasadzie równego podziału i przekazu wymiernych ilości szczepionek od i do zainteresowanych państw oraz kwestie promocyjne projektu - wspólnej inicjatywy TeamEurope.

