De strategie: Hamilton kan potentieel langer door
Waar de mediumbanden een nadeel geven bij de start, komt er later een potentieel voordeel voor Hamilton. Het geeft Mercedes wat meer flexibiliteit rond de eerste en waarschijnlijk enige pitstop.

Verstappen komt normaal gesproken eerder aan het einde van zijn banden, waardoor de volgende 'stint' op de harde band langer wordt. Als Hamilton op zijn mediums langer door kan rijden, hoeft hij daarna korter op zijn harde banden. Daarmee zou hij dan - in theorie - aan het einde van de race in het voordeel zijn.

Volgens bandenleverancier Pirelli zit er in totaal weinig verschil tussen beginnen op de rode band of de gele band en zijn die allebei goed genoeg voor een éénstopstrategie. Dit werd zaterdag beaamd door Red Bull.

Racesimulaties van beide Red Bull-coureurs zagen er in de trainingen goed uit, maar Mercedes heeft daarna nog tijd gehad om zich hierin te verbeteren.