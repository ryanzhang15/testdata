ከነዚህም ውስጥ በሰሜን ሸዋ ያሉ ከተሞችን ጨምሮ የደቡብ ወሎ ከተሞቹ ደሴ እና ኮምቦልቻ፣ ታሪካዊቷ ላሊባላ እና ወታደራዊ ጠቀሜታ አላቸው የተባሉ በአፋር ክልል ጭፍራ በአማራ ክልል ደግሞ የጋሸና ከተሞች በመንግሥት ኃይሎች ቁጥጥር ስር መግባታቸው ተዘግቧል።

በህወሓት አመራሮች በኩል ኃይሎቻቸው እንዲወጡ የተደረገው "በስልታዊ ውሳኔ" መሆኑ የተገለጸ ቢሆንም፣ የኢትዮጵያ መከላከያ ሠራዊት ከፍተኛ መኮንን የሆኑት ሌተናል ጄነራል ባጫ ደበሌ ለቢቢሲ ህወሃት "ሽንፈት ገጥሞት" እንደወጣ ተናግረዋል።

ባለፈው ዓመት ጥቅምት ወር ማብቂያ ላይ ትግራይ ውስጥ የተቀሰቀሰው ደም አፋሳሽ ጦርነት ወደ አፋርና አማራ ክልሎች ተዛምቶ በሺዎች የሚቆጠሩ ሰዎች ሞት ምክንያት ሆኗል፣ በሚሊዮኖች የሚቆጠሩ ተፈናቅለዋል እንዲሁም በመቶ ሺዎች የሚቆጠሩ በረሃብ አፋፍ ላይ ናቸው።