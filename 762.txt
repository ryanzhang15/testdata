Na posiedzeniu plenarnym Komisji Wspólnej Rządu i Samorządu Terytorialnego, które odbyło się 22 listopada br. ustalono, że dokument będzie jeszcze raz omawiany na Zespole ds. Obszarów Wiejskich, Wsi i Rolnictwa KWRiST, który upoważniono do wydania wiążącej opinii do projektu. Posiedzenie Zespołu odbyło się właśnie 6 grudnia br. Tym razem po dyskusji z przedstawicielami Ministerstwa Rolnictwa i Rozwoju Wsi, strona samorządowa reprezentowana na zespole wydała projektowi opinię pozytywną, jednocześnie wskazując uwagi do uwzględnienia. Po analizie uwag samorządów województw reprezentowanych przez Związek Województw RP, w zakresie systemu wdrażania interwencji Infrastruktura na obszarach wiejskich oraz scalanie gruntów resort rolnictwa dokonał korekty w projekcie Planu Strategicznego dla Wspólnej Polityki Rolnej, zgodnie z postulatami samorządów.


