Max Verstappen gaat zondag in Abu Dhabi met Lewis Hamilton in gevecht om te bepalen wie zich wereldkampioen Formule 1 van 2021 mag noemen. Een korte vooruitblik op de Grand Prix die Nederland de eerste titel in de koningsklasse van de autosport kan opleveren.

Wat moet Verstappen doen voor de wereldtitel?
Max Verstappen en Lewis Hamilton hebben precies evenveel punten in de WK-stand (369,5). Als Verstappen eerder dan zijn Britse rivaal over de finish komt in Abu Dhabi, dan is de Nederlander wereldkampioen. Pakt zowel Verstappen als Hamilton geen punten, dan is Verstappen ook wereldkampioen. Hij won dit seizoen meer races dan Hamilton (negen om acht) en dat geeft bij een gelijk aantal punten de doorslag.
De start: Verstappen heeft meer grip
De afstand tussen de poleposition waarop Verstappen start en de eerste bocht is 169 meter. Dit is naar Formule 1-maatstaven vrij kort, en het biedt Hamilton dus niet veel kans om een aanval in te zetten. Omdat Verstappen start op de zachte rode banden, heeft hij op de eerste meters iets meer grip dan Hamilton. Die start als enige in de top vijf op de mediumbanden.

Als er iemand is die zich zorgen mag maken om de start, is het juist de Brit. Hij moet ook achter zich kijken. Daar staan onder anderen Lando Norris en Sergio Pérez, ook op softs. Het is voor Hamilton zaak om deze twee voor te blijven, en dan vooral Verstappens teamgenoot Pérez.

Als de twee titelkandidaten samen vooraan blijven, is de kans klein dat andere coureurs zich nog in de strijd gaan mengen. Verstappen en Hamilton opereren dit seizoen normaal gesproken op een hoger niveau dan de rest van het veld, inclusief hun eigen teamgenoten. Ze vechten het dan onderling uit.