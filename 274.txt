Ensimmäisen kerran Aini Palomo alkoi miettiä eläkettään kolme vuotta sitten.

Hän oli 29-vuotias, juuri valmistunut kauppatieteiden maisteriksi ja aloittanut työt myyntipäällikkönä ohjelmistoyhtiössä. Palomo oli hiljattain kiinnostunut sijoittamisesta ja seurannut myös eläkekeskustelua.

Tulevaisuuden eläke näytti Palomon mielestä epävarmalta.

– Siihen liittyy paljon kysymysmerkkejä ja epävarmuustekijöitä, joihin ei pystytä suoraan vaikuttamaan. En halunnut jäädä odottamaan huolettomasti, vaan varmistaa itselleni paremman eläkkeen omilla säästöillä ja sijoitustuotoilla, Palomo sanoo.

Palomo alkoi opiskella asiaa ja teki itselleen sijoitussuunnitelman, jossa eläkkeeseen varautuminen on isossa osassa: hän siirtää joka kuukausi noin viidenneksen nettotuloistaan rahastoihin ja osakkeisiin.

Summasta isompi siivu menee "eläkesalkkuun", johon hän aikoo koskea vasta vuosikymmenten päästä. Lisäksi hänellä on erillinen sijoitustili lyhyemmän aikavälin menoille.