Door een gasexplosie op Sicilië zijn zaterdag zeker vier doden gevallen. Vijf mensen worden nog vermist.

Rond 20.30 uur werd een gebouw in de Italiaanse stad Ravanusa volledig verwoest door de explosie, die ontstond door een gaslek.

De eerste twee dodelijke slachtoffers die zijn gevonden waren een man en een vrouw. De identiteit van de twee andere dodelijke slachtoffers is nog niet vastgesteld. De mensen die nog worden vermist, onder wie een zwangere vrouw, verbleven op het moment van de explosie in hetzelfde pand.

In tegenstelling tot eerdere berichten worden er geen kinderen meer vermist. Hulpdiensten vanuit heel Sicilië zijn naar Ravanusa gekomen om te helpen. Er wordt onder meer met honden gezocht naar mensen onder het puin. Twee vrouwen zijn levend onder het puin vandaan gehaald.