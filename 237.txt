Sõna “Piibel” pärineb kreekakeelsest sõnast biblos, mis algselt tähendas papüürust ja papüürusest valmistatud raamatuid. Piibli vanimad kirjalikud osad on valminud umbes 1000 aastat enne Kristust ja uuemad teosed ülestähendatud 1 ja 2 sajandil pKr. Hoolimata sellest tohutust ajavahest ning temasse kätketud raamatutes sisalduvaist erinevatest stiilidest ja sündmustest, on Piibel siiski hämmastavalt ühtne teos, mille keskne sõnum on läbi ajaloo nähtavaks saav Jumala tegevus maailma ajaloos.

Piibli jaotus
Piibel jaguneb kaheks osaks: Vana Testament (VT) ja Uus Testament (UT). Ladina keelne sõna testamentum tähendab tänases kõnepruugis viimset tahet, mis pööratakse täitmisele, kui inimese teekond siin maailmas on lõppenud. Pühakirja kontekstis kasutatuna sobiksid paremini sõnad – seadus, kord ja leping.

Vana Testament käsitleb aega Loomislugudest kuni Jeesuse Kristuse sündimiseni. Uus Testament kajastab sündmusi Jeesuse sünnist kuni esimeste kristlike koguduste tekkimiseni. Vanas Testamendis on kesksel kohal Jumala ilmutus Iisraeli rahvale ning tõotused Messia kohta, Uues Testamendis ilmutab Jumal end oma Pojas Jeesuses Kristuses kõikidele rahvastele.