Hallituksen pitäisi päästä helmikuun puolivälissä yksimielisyyteen työllisyystoimista, jotka vahvistaisivat julkista taloutta 110 miljoonalla eurolla.

Keräsimme hallituspuolueilta tietoja siitä, mitä keinoja on käsittelyssä tavoitteen saavuttamiseksi. Puolueet toimittivat omat ehdotuksensa työ- ja elinkeinoministeriölle marraskuun alkupuolella.

Hallituslähteet kuvailevat Ylelle tulevia neuvotteluja: "hankalaa ja vaikeaa tulee olemaan, mutta kun toimille on tarkka päivämäärä, on vain pakko kirittää" ja “Ei tule olemaan mikään puistokävely, mutta kyllä me ne maaliin saadaan”.

Valtiovarainministeriön virkamiehet laskevat toimien vaikutukset loppuvuoden aikana. Näin luvuista ei tarvitse kiistellä neuvotteluissa. Samalla arvioidaan, kuinka paljon yksittäiset keinot tuovat lisää työllisiä. Tavoitteleehan hallitus 80 000 uutta työllistä vuosikymmenen loppuun mennessä.

Varsinaiset neuvottelut toimista alkavat loppiaisen jälkeen.