Väärkohtlemise uurimiskohustus ei ole suunatud kindla lõpptulemuse saavutamisele, vaid faktiliste asjaolude tuvastamisele ning süüdlaste kindlakstegemisele. Kannatanule tuleb tagada võimalus osaleda uurimisel. Uurimine tuleb viia läbi eeskujuliku kiirusega. EIK osundab uurimise puudustele: uurimist viisid läbi kahtlusalustega samas asutuses töötavad uurijad, politseijaoskonnas ei toimunud arstlikku läbivaatust, uurimisel toetuti peamiselt kahtlusaluste politseinike antud ütlustele. Samuti ei võtnud uurija seisukohta, kas kaebaja oli enda tervisliku seisundi tõttu üldse suuteline osutama politseinikele vastupanu, mistõttu osutus vajalikuks jõu kasutamine. Nendel põhjustel oli asjas artikli 3 rikkumine menetluslikust aspektist.

