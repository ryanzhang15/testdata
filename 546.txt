លោក​នាយករដ្ឋមន្ត្រី ហ៊ុន សែន ដែល​មាន​រហស្សនាម​ថា «បុរស​សង្ហារ​ដើរ​បញ្ច្រាស​ទិស» នោះ ហាក់​កំពុង​ដើរ​បញ្ច្រាស​គេ​ឯង​ម្ដងទៀត​ហើយ ​ជុំវិញ​វិបត្តិ​នៅ​ប្រទេស​ភូមា ឬ​មីយ៉ាន់ម៉ា។ ក្នុង​តួនាទី​ជា​ប្រធាន​ប្ដូរ​វេន​អាស៊ាន លោក​បាន​បង្ហាញ​ជំហរ​ជា​សាធារណៈ​ចង់​ឱ្យ​មេដឹកនាំ​យោធា​ផ្ដាច់​ការ​ភូមា​ចូលរួម​ក្នុង​វេទិកា​នានា​របស់​អាស៊ាន និង​ប្រកាស​ពី​ដំណើរ​ទស្សនកិច្ច​ទៅកាន់​ប្រទេស​ភូមា តប​តាម​ការ​អញ្ជើញ​របស់​​មេដឹកនាំ​រដ្ឋ​ប្រហារលោក មីន អ៊ុងឡាំង (Min Aung Hlaing) នៅ​ដើម​ខែ​ក្រោយ​នេះ។

