Kaebaja on tsiviilühiskonna aktivist, kes on asutanud mitmeid mittetulundusühinguid ning kes keskendub enda tegevuses valimiste jälgimisele. Tema asutatud ühingud kritiseerivad pidevalt valitsust seoses valimispettustega. Kaebaja peeti kinni 2013. aasta detsembris süüdistatuna ebaseaduslikus ettevõtluses, maksupettuses ja ametivõimu kuritarvitamises. Hiljem lisati ka süüdistused pettuses. Kohtud määrasid tema kinnipidamise, toetudes süüdistuse raskusele. Kinnipidamist pikendati samade põhjendustega kuni 2014. aasta maikuuni, millal kaebaja tunnistati esimese astme kohtus süüdi ning teda karistati 5,5-aastase vangistusega. Rahvusvaheliselt mõistsid paljud arvamusliidrid kaebaja kinnipidamise ning kriminaalmenetluse hukka, samal ajal kui Aserbaidžaani võimuesindajad heitsid kodanikiühiskonna aktivistidele ette riigist negatiivse kuvandi loomist, nimetades aktiviste spioonideks ja reeturiteks. Kaebaja avaldus oli EIÕK artikli 5 lg-te 1 ja 3 rikkumise tuvastamiseks seoses kinnipidamisega ilma mõistliku kahtluseta kuriteo toimepanemises ning ebapiisavates põhjendustes kinnipidamise pikendamiseks. Artikli 5 lg 4 alusel kaebas ta selle üle, et lahendades tema taotlusi vabastamiseks ei võtnud kohtud arvesse seda, et tal puuduvad varasemad karistused ning tal on kindel elukoht. Artikli 18 alusel koosmõjus artikliga 5 kaebas ta selle üle, et tema kinnipidamine oli poliitiliselt motiveeritud, survestamaks inimõiguste kaitsjaid ja vastavaid mittetulundusühinguid.

