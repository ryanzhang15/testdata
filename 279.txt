Samassa kyselyssä tiedusteltiin myös, mihin tarkoitukseen säästöjä kerättiin.

Alle 35-vuotiailla ennen eläkettä mielessä on omistusasunto. Se oli yleisin vastaus 18–24-vuotiailla ja toiseksi yleisin 25–34-vuotiailla.

Omistusasunto onkin käytännössä monen eläkesäästö, sanoo Finanssialan lakiasiantuntija Piritta Poikonen.

– Perinteisesti suomalaisessa yhteiskunnassa säästämisen muoto on se, että maksetaan asuntolaina pois. Moni ei miellä sitä eläkesäästämiseksi, mutta se on tapa, jolla koteihin kertyy varallisuutta, Poikonen sanoo.

Asiantuntijat painottavat, että peruseläketurva on Suomessa hoidettu hyvin. Poikonen kannustaa kuitenkin säästämään, jos mahdollisuuksia on.

– Suomessa ei ole hätää lisäeläkesäästämisen kanssa. Samaan aikaan oma eläke voi kuitenkin tulla monille pettymyksenä. Joten jos on mahdollisuus laittaa muutama kymppi kuussa syrjään esimerkiksi rahastoon, kyllä sinne pitkän ajan kuluessa jonkinlainen potti kertyy, sanoo Poikonen.

Niku Määttäsen mielestä Suomessa olisi vielä tilaa sellaisille yksityisille eläkevakuutuksille, joista lisäeläkettä maksettaisiin kuolemaan asti, kuten työeläkkeitä maksetaan.

– Tällaisia vakuutuksia on maailmalla tarjolla. Perinteisessä säästämisessä eteen tulee se, miten hitaasti tai nopeasti säästetyt varat kuluttaa. Ne eivät välttämättä turvaa koko loppuelämää.