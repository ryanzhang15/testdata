លោក​បាន​ទទួល​ជួប​រដ្ឋមន្ត្រី​ការបរទេស និង​ជា​បេសកជន​ពិសេស​នៃ​របប​យោធា​ភូមាលោក វុនណា ម៉ោងលីន (Wunna Maung Lwin) កាលពី​ថ្ងៃទី៦ ខែ​ធ្នូ និង​បាន​ប្រកាស​ពី​ដំណើរ​ទស្សនកិច្ច​ទៅ​កាន់​ប្រទេស​ភូមា នៅ​ថ្ងៃទី៧ និង​ទី៨ ខែ​មករា ខាងមុខ​នេះ។ លោក ហ៊ុន សែន បាន​ថ្លែង​ការពារ​ដំណើរ​ទស្សនកិច្ច​នេះ​ថា ជា​ការ​ទៅ​រក​ដំណោះស្រាយ​វិបត្តិ​នយោបាយ​នៅ​ប្រទេស​សមាជិក​អាស៊ាន​មួយ​នេះ៖ «ចង់​អ្នកណា​ថា​អ្វី ក៏​ថា​ទៅ។ បើ​មិន​ធ្វើ​ការ​ជាមួយ(របប​យោធា)មីយ៉ាន់ម៉ា ទៅ​ធ្វើ​ការ​ជាមួយ​ពី​ណា​កើត? និយាយ​ឱ្យ​ច្បាស់ គេ​កំពុង​គ្រប់គ្រង​ប្រទេស យើង​មិន​អាច​ទៅ​ធ្វើ​ការ​ជាមួយ​អ្នកណា ក្រៅពី​នេះ​ទេ។ អ្នក​ខ្លះ​សប្បាយចិត្ត អ្នក​ខ្លះ​ថា ទៅ​ហ្នឹង​ដូចជា ទទួល​ស្គាល់(របប​យោធា)។ ទទួលស្គាល់ ឬ​មិន​ទទួលស្គាល់ វា​ត្រូវតែ​ធ្វើការ​ជាមួយ​គេ បាន​វា​ដោះស្រាយ​បញ្ហា​ចេញ»។

