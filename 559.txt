ជុំវិញ​រឿង​នេះ អ្នក​ស្រាវជ្រាវ​ខាង​ភូមិសាស្ត្រ​នយោបាយ លោក វណ្ណ ប៊ុនណា ថ្លែង​ថា សហគមន៍​អន្តរជាតិ​និយម​ប្រជាធិបតេយ្យ និង​សមាជិក​អាស៊ាន​មួយចំនួន មិន​ទទួលស្គាល់​របប​យោធា​ភូមា​នោះ​ទេ ហេតុដូច្នេះ​ទើប​បាន​ជា​គេ​ផាត់​ភូមា​ចេញ​ពី​វេទិកា​អន្តរជាតិ​នានា។ លោក​យល់​ថា បើ​កម្ពុជា​ព្យាយាម​ទាញ​មេដឹកនាំ​យោធា​ភូមា​ឱ្យ​ចូល​មក​ក្នុង​វេទិកា​នានា​វិញ​នោះ ក្រុម​មេដឹកនាំ​ប្រទេស​ដទៃ​អាច​មិន​ពេញ​ចិត្ត ហើយ​ធ្វើ​ពហិការ​មិន​ចូលរួម​កិច្ច​ប្រជុំ​ទាំងឡាយ​ដែល​កម្ពុជា​រៀបចំ​នោះ ក៏​អាច​ថា​បាន៖ «ឧទាហរណ៍​ថា បើ​ឆ្នាំ​ក្រោយ​ហ្នឹង​កម្ពុជា​អញ្ជើញ​មេដឹកនាំ​យោធា(ភូមា) មក​ក្នុង​តុ​ប្រជុំ​អាស៊ាន វា​ធ្វើ​ឱ្យ​ភាគី​អាស៊ាន ដៃគូ​អាស៊ាន​មួយចំនួន ប្រហែល​ជា​គេ​នឹង​មិន​ចូលរួម​ប្រជុំ។ អ៊ីចឹង​វា​ធ្វើ​ឱ្យ​យន្តការ​អាស៊ាន និង​ដៃគូ​របស់​អាស៊ាន​ហ្នឹង វា​កាន់តែ​ប្រទាំង​ប្រទើស​គ្នា​មែនទែន»។

