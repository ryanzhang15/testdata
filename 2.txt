የመከላከያ ሰራዊት የአማራ ልዩ ኃይልና ሚሊሻዎች ጥምረት ባደረጉት መጠነ ሰፊ ጥቃት ከወልድያ ወደ መቀለ የሚወስደውን አውራ ጎዳና መቁረጣቸውን የመንግሥት ኮሙኒኬሽን አገልግሎት በትናንትናው ዕለት ታህሳስ 2፣ 2014 ዓ.ም ባወጣው መግለጫ አስታውቋል።

መግለጫው ጥምር ኃይሉ አውራ ጎዳናውን በመቁረጥ ከፍተኛ ወታደራዊ ጠቀሜታ አላቸው የተባሉትን የድሬ ሮቃና የሶዶማ አካባቢዎችን በመቆጣጠር ወደ ሃራ ከተማም እያመራ ነው ብሏል።

በምስራቅ ግንባርም ስትራቴጂያዊ ብሎ መንግሥት የጠቀሳቸውን የዞብል ሰንሰለታማ ተራሮችን እንዲሁም የአርጆ ፎኪሳ እና ቦረን ከተሞችን መቆጣጠሩን አመልክቷል።

ጥምር ኃይሉ በውጫሌ ግንባር የአምባሰል ከፍተኛ ሠንሠለታማ ተራሮችን ጨምሮ የሮቢትና የጎልቦን፣ በወረባቦ ወረዳ የሚሌ ኮትቻን፣ በሐብሩ ወረዳ የኮልቦን፣ የመርካታና የፋጂን አካባቢዎችን ተቆጣጥሮ ወደ መርሳ ከተማ እያቀና መሆኑንም መግለጫው አስፍሯል።