ចំណែក​ពលរដ្ឋ​ភូមា​ឯណោះ​វិញ ពួកគេ​បាន​ចូល​ទៅ​បញ្ចេញ​យោបល់​ដូច​ទឹក​បាក់​ទំនប់​នៅ​លើ​ទំព័រ​ហ្វេសប៊ុក (Facebook) របស់​លោក ហ៊ុន សែន បន្ទាប់ពី​លោក​បាន​ទទួល​ជួប​រដ្ឋមន្ត្រី​ការបរទេស​នៃ​របប​យោធា​ភូមា កាលពី​សប្ដាហ៍​មុន។ ពលរដ្ឋ​ភូមា​ទាំង​នោះ​បាន​ថ្កោលទោស​លោក ហ៊ុន សែន ថា កំពុង​ធ្វើ​រឿង​ដ៏​អាម៉ាស់​សម្រាប់​ប្រទេស​កម្ពុជា ដោយ​គាំទ្រ​របប​កាប់​សម្លាប់ និង​ឈរ​នៅ​ខាង​ឃាតករ។ អ្នក​ខ្លះ​ទៀត​បាន​ចាត់​ទុក​លោក ហ៊ុន សែន ថា ជន​ផ្ដាច់​ការ ដូច្នេះ​ទើប​លោក​គាំទ្រ​ជន​ផ្ដាច់​ការ​ដូច​គ្នា។ ពលរដ្ឋ​ភូមា​មួយចំនួន​បាន​ទទូច​ដល់​លោក ហ៊ុន សែន ឱ្យ​ដក​ខ្លួន​ថយ​ចេញ​ពី​ឧក្រិដ្ឋកម្ម​របស់​ពួក​យោធា​ភូមា បើ​ពុំ​ដូច្នេះ​ទេ លោក​ក៏​នឹង​ក្លាយ​ជា​សត្រូវ​របស់​ពលរដ្ឋ​ភូមា​ដូច​ពួក​មេ​ដឹកនាំ​រដ្ឋប្រហារ​យ៉ាង​ដូច្នោះ​ដែរ។

