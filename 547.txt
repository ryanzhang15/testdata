ប្រធាន​​ស្ដីទី​​គណបក្ស​សង្គ្រោះ​ជាតិលោក សម រង្ស៊ី មើល​ឃើញ​ថា លោក ហ៊ុន សែន កំពុង​ប្រព្រឹត្ត​ទង្វើ​ខុស​ឆ្គង​យ៉ាង​ធ្ងន់ធ្ងរ។ ខុស​ឆ្គងនៅ​ត្រង់ថា ប្រទេស​សមាជិក​អាស៊ាន​ជា​ច្រើន​កំពុង​ថ្កោលទោស និង​ទាមទារ​ឱ្យ​របប​យោធា​ភូមា បញ្ឈប់​អំពើ​ហិង្សា​លើ​ពលរដ្ឋ​របស់​ខ្លួន និង​ចរចា​រក​ដំណោះស្រាយ​ជាមួយ​គណបក្ស​ឈ្នះ​ឆ្នោត​របស់​​អ្នកស្រី អ៊ុង សានសូជី (Aung San Suu Kyi) ប៉ុន្តែ​លោក ហ៊ុន សែន បែរ​ជា​បង្ហាញ​ជំហរ​គាំទ្រ និង​ផ្ដល់​ភាព​ស្របច្បាប់​ដល់​របប​ផ្ដាច់ការ​នេះ​ទៅវិញ៖ «គេ​កំពុង​តែ​កាត់​កាល​ពួក​ជន​ផ្ដាច់ការ​នៅ​ភូមា ស្រាប់​តែ ហ៊ុន សែន រត់​ទៅ​រក ទៅ​សហការ ទៅ​លើក​តម្កើង​ពួក​ជន​ផ្ដាច់ការ​នៅ​ភូមា។ មានន័យ​ថា ហ៊ុន សែន ជា​ជន​ផ្ដាច់ការ ដូច​ប្រទេស​ភូមា អ៊ីចឹង ដូច​ចោរ វា​រត់​ទៅ​រក​ចោរ ទៅ​គាំទ្រ​ចោរ​គ្នា​ឯង។ ពួក​ផ្ដាច់ការ​គាំទ្រ​ចោរ​គ្នា​គេ ធ្វើ​ឱ្យ​អ្នកដទៃ​ទៀត​គេ​ស្រឡាំងកាំង ហើយ​គេ​នឹង​ថ្កោលទោស។ ហ៊ុន សែន នឹង​ត្រូវ​ព្រនង់​ហើយ​បន្តិចទៀត​នេះ»។

