Einhver hundruð greinst í hraðprófum
Þórólfur segir að nokkur fjöldi hafi greinst einkennalaus með Covid-19 eftir að hafa farið í hraðpróf. 

„Jújú, það hefur komið upp. Það eru einhver hundruð sem hafa greinst þannig. Ég er ekki með nákvæma tölu yfir það enda erum við bara bara með upplýsingar um þá sem greinast jákvæðir í hraðprófum og fara svo í PCR-staðfestingarpróf. Við erum ekki með aðrar upplýsingar. Það eru einhver hundruð sem eru þar undir.“

Ekki farinn að sjá fyrir endann á faraldrinum
Aðspurður um hvort hann sé farinn að sjá fyrir endann á þessu faraldri segir Þórólfur: „Ekki fullkomlega. Ég geri það ekki. Jújú, það eru allir þreyttir á þessu. Það er ósköp eðlilegt. Maður verður að spyrja sig: Hvað annað er í stöðunni? Hvaða möguleikar eru í stöðunni? Þó maður sé þreyttur þá er ekki nóg að hætta bara öllu. Þá fær maður bara eitthvað annað verra yfir sig. Við erum bara í nokkuð góðum málum hér myndi ég segja. Við erum að ná kúrfunni hægt niður, hún er á fljúgandi ferð upp í nálægum löndum og menn eru með álíka harðar aðgerðir, eða harðari aðgerðir en við. Og spítalarnir í nálægum löndum eru í vandræðum, miklu meiri en við á mörgum stöðum. Ef við viljum vera að bera okkur saman við aðra held ég að við getum nokkuð vel við unað. Það ætti að vera okkar markmið að halda þessu á þessum nótum og reyna að ná kúrfunni aðeins meira niður.“