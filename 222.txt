Eelmisel nädalal toimunud usuüritusel ütles piiskop Antonio Staglianò Itaalia meedia teatel ka, et Coca-Cola valis jõuluvana punase kostüümi oma joogi reklaamimiseks.

Need väited ajasid lapsevanemad marru, vahendab BBC.

Praost Alessandro Paolino Noto piiskopkonnast põhjendas, et piiskop püüdis rõhutada jõulude tõelist tähendust.

Ta selgitas ka, et piiskopi eesmärk oli väärtustada lugu pühast Nikolausest, kes oli jõuluvana tegelaskuju inspiratsiooniks ja tuntud just vaestele kingituste tegemise poolest.

„Kõigepealt väljendan piiskopi nimel oma kurbust selle jutu pärast, mis on väikestes lastes pettumust valmistanud, ja täpsustan, et monsignor Staglianò kavatsused olid hoopis teised,“ ütles praost Paolino piiskopkonna Facebooki lehe postituses.

Paolino sõnul soovis piiskop, et lapsed „mõtiskleksid jõulude tõelise tähenduse üle“ ning ei seostaks seda esmalt tänapäeva pühadega seotud tarbimishullusega.

Intervjuus ajalehele La Repubblica kinnitas piiskop Staglianò, et ta ei öelnud lastele, et jõuluvana pole olemas, vaid et on vaja „eristada seda, mis on tõeline ja mis mitte“.

„Jõulud ei kuulu enam kristlastele,“ ütles ta. „Jõulude asemele on asunud vilkuvate tulede ja ostlemisega jõulumeeleolu.“