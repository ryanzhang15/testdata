Nagbabala si senato­rial aspirant Gen. Guil­lermo Lorenzo Eleazar na ang nangyayaring pag-atake sa mga miyembro ng media ay puwede ring maranasan ng mga tinatawag na content producers sa socia media katulad ng mga bloggers at vloggers.

Ayon kay Eleazar, isang seryosong hamon sa gobyerno ang nangyayaring pananakot sa mga miyembro ng media.

Kung kaya aniyang takutin ng ilang tao at patayin ang mga miyembro ng media ay tiyak na walang makakapigil sa mga ito na gawin din ang pananakot sa mga bloggers at video bloggers.

Ginawa ni Eleazar ang pahayag kaugnay sa pinakahuling kaso ng napaslang na si Pampanga-based journalist Jess Malabanan na binaril at napatay sa loob ng kanilang tindahan sa Calbayog City, Samar noong gabi ng Miyerkules, Disyembre 7.

Si Malabanan, 58, ay correspondent ng Manila Standard at Bandera at isa ring contributor para sa international news agency na Reuters.

Nagbuo na ng isang task force ang Philippine National Police (PNP) para sa imbestigahan ang kaso.

Ipinaliwanag ni Eleazar na naging daan na rin ang social media para sumikat ang ilang tao sa labas ng tradisyunal na media at nakakagawa sila ng content na may social issues at kontro­bersiya.

“Kailangan nating pagtuunan ito ng pansin sa pamamagitan ng pagkakaisa upang palakasin ang prevention, ang protection for media workers, ang investigative capab­lity to solve cases of media killings and even the prosecution of those who are involved,” ani Eleazar.