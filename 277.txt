Pitääkö tulevaisuuden eläkkeistä huolestua heti työuran alussa?

Ei tarvitse, sanoo eläkkeitä tutkinut taloustieteen professori Niku Määttänen Helsingin yliopistosta.

– Välillä kuulee puhetta, että nuoret eivät tulisi saamaan työeläkejärjestelmästä ulos yhtään mitään. Se on mielestäni perusteeton huoli. Eläkejärjestelmän ylläpito on tulevaisuudessa kalliimpaa, mutta järjestelmä ei ole romahtamassa, Määttänen sanoo.

Määttäsen mukaan jokaisen kannattaa kuitenkin olla edes vähän kartalla eläkekeskustelusta ja seurata oman eläkkeensä kertymistä. Silloin voi myös pohtia, onko itsellä halua tai mahdollisuutta varautua lisää eläkeaikaan.

Tuleva eläke on todennäköisesti joka tapauksessa pienempi kuin työaikainen ansio, Määttänen sanoo.