Sisimulan nang ­ipatupad ng Davao City Police ang direktiba ni Philippine National Police (PNP) chief P/Gen. Dionardo Carlos na “no vaccine, no duty’ policy sa hanay ng pulisya.

Ayon kay Davao City Police Chief P/Col. Kirby John Kraft, tatalima sila sa mandato na inianunsyo ni Carlos.

Sinabi ni Kraft, isa itong magandang hakbang para matiyak ang proteksyon ng kanilang mga tauhan laban sa banta ng COVID-19.

Sa kasalukuyan, nasa 10 na lamang ang unvaccinated sa kabuuang 2,347 na tauhan ng Davao City Police.

Samantala, positibo naman ang opisyal na maabot nila ang 100% target na mabakunahang mga pulis lalo na at expose ang mga ito sa virus bunga ng uri ng kanilang trabaho na maraming tao ang nakakasalamuha.

Una nang inianunsyo ni Carlos ang pagpapatupad ng “no vaccine, no duty” sa PNP alinsunod naman sa panuntunan ng Inter-Agency Task Force (IATF) sa no vaccine, no work policy.

Gayunman, kumambyo ang PNP sa pagsasabing itatalaga na lamang ang mga hindi pa bakunadong PNP personnel sa “low risk duty”.

Sa tala ng PNP, nasa 1,771 pa sa mga personnel nito ang ayaw magpabakuna bunga ng iba’t ibang kadahilanan kabilang ang mga may ­taglay na karamdaman na nangangamba sa kumplikasyong maaa­ring idulot ng COVID-19 vaccine.