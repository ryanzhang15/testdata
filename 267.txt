Keravalainen Sari Liukkonen on vuoroviikoin töissä pesulassa ja toimii Alzheimerin tautia sairastavan äitinsä omaishoitajana. Työn ja omaishoitajuuden yhdistäminen johti väsymiseen. Liukkonen sopi syksyllä työnantajansa kanssa, että hän vuorottelee töissä samassa tilanteessa olevan työkaverinsa kanssa.

Järjestely helpotti arjen pyörittämistä, mutta Liukkosen kuukausitulot putosivat puoleen. Hän pitää omaishoidon korvausta aivan riittämättömänä. Liukkonen kaipaa hallitukselta lisärahaa, jotta työssäkäynnin ja omaishoitajuuden pystyisi yhdistämään joustavasti.

“Minulle jää verojen jälkeen käteen 311 euroa. Töitä on 27 päivää kuukaudessa. Kolmena vapaapäivänä äidillä on sijaishoitaja, joka tienaa ennen veroja 100 euroa päivässä. Valtio ja kunnat hyötyvät valtavasti siitä, että omainen käy vanhuksen luona, vie lääkäriin ja hoitaa hänen asioitaan ”, Liukkonen sanoo.

