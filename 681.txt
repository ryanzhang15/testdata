Investerer stort i Noreg
Men først og fremst handlar dette om det store bildet. Hydro har opp igjennom åra fått klare krav om å investere meir i den norske fastlandsindustrien.

No har dei bygd stort på Karmøy, gjenopna på Husnes og skal investere 750 millionar på Sunndalsøra.

Eivind Kallevik seier at desse investeringane er svar på gode forretningsmoglegheiter som Hydro også kan utvikle i Noreg.

Han trekk fram den kompetansen dei har ute på verka med gode operatørar og teknologar.

– Det andre som er viktig er dei langsiktige rammevilkåra som styresmaktene legg på plass med CO₂-kompensasjon. Det gjer det mogleg for oss å investere i Noreg.

Nikolai Astrup representerer Høgre i Energi- og miljøkomiteen på Stortinget. Han meiner at det Hydro no gjer er viktig for å nå klimamåla.

– Eg trur det kjem til å vere eit konkurransefortrinn i framtida at vi produserer med grøne innsatsfaktorar og at selskap som Hydro investerer mykje i ny teknologi og blir verdsleiande, seier Astrup.