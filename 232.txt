Kaebaja on 1970. aastal sündinud Maroko kodanik, kellele anti Prantsusmaa kodakondsus 2002. aastal. Ta tunnistati Prantsusmaal süüdi terroristlike rünnakute kavandamises ning talle mõisteti karistuseks 2013. aastal 7-aastane vangistus. Järgmisel aastal võeti talt ära Prantsusmaa kodakondsus. Vangistuses viibimise ajal esitas kaebaja taotluse varjupaiga saamiseks põhjendusega, et ta on piinamise sihtrühmas tagasisaatmise korral Marokosse. Tema taotlust ei rahuldatud 25.08.2015. Siseminister andis määruse tema väljasaatmiseks 14.08.2015 ilma kaebajat sellest teavitamata. Kaebaja väljasaatmiseks määrati 21.09.2015. Kaebaja esindaja taotluse alusel kohaldas EIK reeglit nr 39 ning saatis Prantsusmaa valitsusele 22.09.2015 kell 12.05 taotluse mitte saata kaebajat riigist välja kuni 25.09.2015. Ametivõimud saatsid kaebaja välja 22.09.2015 kell 12.35. Pärast jõudmist Casablancasse peeti kaebaja karistusjärgselt kinni ning mõisteti Maroko kohtus 10.03.2016 süüdi ja teda karistati 5-aastase vangistusega. Ta vabastati 21.12.2016 põhjusel, et ta on Prantsusmaal juba karistuse ära kandnud. Kaebaja avaldus EIK-ile oli EIÕK artikli 3 rikkumise tuvastamiseks, sest väljasaatmine Marokosse tähendas tema asetamist ohugruppi. Artikli 34 alusel kaebas ta selle üle, et Prantsusmaa takistas individuaalse kaebeõiguse realiseerimist, sest ei täitnud reegli nr 39 alusel ajutist meedet. 

