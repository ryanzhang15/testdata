"या चक्रीवादळानं जवळपास 365 किलोमीटर परिक्षेत्रातील भागाचं नुकसान केलंय. हजारोंच्या पटीत नागरिकांचं जनजीवन विस्कळीत झालंय. नुकसानीचा नेमका आकडा अजूनही सांगता येत नाहीय," असं बेशियर म्हणाले.

1925 साली शेवटचं सर्वाधिक विनाशकारी चक्रीवादळ अमेरिकेच्या भूमीवर धडकलं होतं. त्यावेळी 695 जणांचा मृत्यू झाला होता.

गव्हर्नर अँडी बेशियर यांनी अमेरिकेचे राष्ट्राध्यक्ष जो बायडेन यांना केंटकीमध्ये 'सर्वांत मोठी आपत्ती' म्हणून घोषित करण्याची विनंती केलीय.

बायडेन प्रशासनानं अशी घोषणा केल्यास, केंटकी राज्याला बचावकार्य आणि नुकसान भरपाईसाठी अधिकचा निधी उपलब्ध होण्याची आशा बेशियर यांना आहे.

दरम्यान, जो बायडेन एके ठिकाणी म्हणालेत की, "हवामान बदलाचा संबंध या चक्रीवादळाशी आहे का, याबाबत पर्यावरण रक्षण यंत्रणेला या चक्रीवादळाच्या निमित्तानं परीक्षण करण्यास सांगितलं जाईल."