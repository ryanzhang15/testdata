Pitääkö olla huolissaan?
Palomon tavoin ajattelee moni muukin työuraansa aloitteleva.

38 prosenttia 25–34-vuotiaista vastaajista kertoi Eläketurvakeskuksen kyselytutkimuksessa (siirryt toiseen palveluun)säästävänsä eläkettä varten. Kaikista suomalaisista omia eläkesäästöjä oli 47 prosentilla.

Sama kyselytutkimus kertoo eläkesäästämisen lisääntyneen 2000-luvulla.

– Yleisesti ottaen vanhemmat säästävät eläkettä varten useammin kuin nuoret, mikä on ihan luonnollista. Opiskeluaikana tai perheenperustamisvaiheessa ei välttämättä ole niin paljon ylimääräistä käytettävissä säästämiseen, sanoo Eläketurvakeskuksen ekonomisti Sanna Tenhunen.

Samalla kun säästämisinto kasvaa, käydään keskustelua koko eläkejärjestelmän kestävyydestä pitkällä aikavälillä.

Viimeksi syyskuussa tanskalaisprofessorin raportti patisteli Suomea uudistuksiin, jotta tulevaisuuden eläkkeet saadaan turvattua. Perusongelma on, että ikäluokat pienentyvät, jolloin eläkkeensaajia on jatkossa enemmän kuin maksajia.

Ratkaisuja voidaan etsiä esimerkiksi työeläkkeiden korotuksista tai eläke-etuuksien heikentämisestä. Myös muun muassa työllisyyden kehitys ja eläkerahastojen tuotot vaikuttavat siihen, miten raha riittää.