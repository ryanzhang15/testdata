Maria Chirtes ha quindi assicurato che El Boussettaoui, una volta uscito dal bar, si avvicinò al politico, che tra i due ci fu un breve colloquio e che poi il nordafricano colpì l’assessore con un pugno o forse con una manata, facendolo finire a terra. La testimone ha infine dichiarato che Adriatici, mentre si rialzava, sparò contro il 39enne uccidendolo e che, una volta arrivate sul posto le pattuglie della Polizia e dei Carabinieri, recuperò la pistola e il telefonino, con il quale continuò a telefonare e a mandare messaggi mentre erano in corso gli accertamenti.

Maria Chirtes ha inoltre negato di aver ricevuto minacce prima della sua deposizione di ieri, smentendo così le indiscrezioni trapelate nei giorni scorsi. “L’esito di questo incidente probatorio, dopo il precedente esame di altri due testimoni, rende ancora meno convincente l’ipotesi di reato di eccesso colposo di legittima difesa per l’indagato”, ha affermato l’avvocato Marco Romagnoli, uno dei legali della famiglia di El Boussettaoui. “Ci auguriamo che il capo di imputazione possa cambiare, prima dell’auspicabile richiesta di rinvio a giudizio”, ha aggiunto. E a breve la Procura di Pavia dovrebbe chiudere le indagini preliminari.

LA VICENDA. Subito dopo il fatto, Adriatici dichiarò agli inquirenti che il colpo era partito involontariamente. L’ex assessore di Voghera, docente di diritto penale e procedura penale presso Scuola allievi agenti Polizia di Stato Alessandria ed ex docente dell’Università del Piemonte Orientale, deteneva regolarmente la pistola con cui ha fatto fuoco. “Altro che far west a Voghera – commentò con un video su Facebook il leader della Lega Matteo Salvini – si fa strada l’ipotesi della legittima difesa. Parliamo di un docente di diritto penale, funzionario di polizia, avvocato penalista noto e stimato in questa bella città in provincia di Pavia vittima di un’aggressione che ha risposto, accidentalmente è partito un colpo che purtroppo ha ucciso un cittadino straniero”.

