প্রধান অতিথির বক্তব্যে পরিবেশমন্ত্রী বলেন, স্বাধীনতার সুবর্ণজয়ন্তী, জাতির পিতা বঙ্গবন্ধু শেখ মুজিবুর রহমানের জন্মশতবর্ষ এবং সর্বোপরি ঢাকা বিশ্ববিদ্যালয়ের শততম প্রতিষ্ঠাবার্ষিকী উদযাপনের এই মাহেন্দ্রক্ষণে ঢাকা বিশ্ববিদ্যালয়ে প্রথমবারের মতো একটি গ্রিনহাউজের স্থাপন খুবই তাৎপর্যপূর্ণ ঘটনা।  তিনি বলেন, জীবপ্রযুক্তি প্রয়োগ করে জলবায়ু সহিষ্ণু ও বিভিন্ন রোগপ্রতিরোধী ফসলের উন্নয়নের প্রাথমিক গবেষণা ও মাঠ পর্যায়ে অবমুক্ত করার পূর্ব পর্যন্ত এ গ্রিনহাউজে পর্যবেক্ষণ ও পরীক্ষণ করা সম্ভব হবে। গ্রিনহাউজের কাঁচের ঘরের ভেতর ফসল উৎপাদনের জন্য তাপমাত্রা, আর্দ্রতা ও আলো ইত্যাদিসহ প্রয়োজনীয় সকল উপাদান ইচ্ছেমত নিয়ন্ত্রণ করা সম্ভব। গ্রিনহাউজের নিয়ন্ত্রিত পরিবেশে বছরের যেকোনো সময় যেকোনো চারা উৎপাদন করা যায়, মৌসুমের জন্য অপেক্ষা করতে হয় না, যা জীবপ্রযুক্তির মাধ্যমে ফসল উদ্ভাবনের খুবই প্রয়োজনীয়। এর ভেতর সারা বছর ফসল উৎপাদনের পাশাপাশি উন্নত গুনাগুন বিশিষ্ট ফসলের বৈজ্ঞানিক পর্যবেক্ষণ সম্ভব হবে।

