Abiks Piibli mõistmisel
Piiblis on tekste, mida saab mõista sõnasõnalt, aga palju leiab ka metafoore ja võrdpilte, mida tuleb lahti mõtestada. Tänapäeva fakte ja täpsust arvmastavale inimesele võivad näiteks komistuskivideks saada kirjakohad, kus räägitakse ajast, aastatest, kalendrist. Piibli kirjutajate maailmas aga ei ole olulised mitte niivõrd faktid, kuivõrd pigem sündmuste taga nähtavaks saav Jumala tegevus. On naiivne arvata, et maailma loomine on vastuolus tänapäevaste teaduslike arusaamadega seetõttu, et lugu jutustab meile loomistööst kuue päeva jooksul. Ka Piibli autorid ei mõõtnud loomispäevi 24 tunniga. Vana Testamendi sümbolikeele võimalustest annab aimu Vana Testamendi 90. psalm, mille kohaselt 1000 aastat on Jumala silmis nagu eilne päev.

Sel ajal, kui Vana Testament kirjutati, ei olnud 24-tunnist ööpäeva arvestust, ei olnud ka 365-päevast kalendrit, mis jagatud kuudeks ja siis nädalateks. Kõik see on hilisem. Seepärast ei saa võtta kõiki fakte ja kanda üle tänasesse päeva, aega ja ruumi. Oluline on keskenduda Temale, kes tegutseb selles raamatus ja püüda taibata, milline on kirjutatu sõnum. Seepärast on hea nõustuda Martin Lutheriga, kelle jaoks kuulusid Piibli lugemine ja palvetamine kokku, sest palve läbi avab Jumal meile oma Sõna.