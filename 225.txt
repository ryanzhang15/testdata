Ta lisas, et riigi teenustes võeti eile õhtul kasutusele rida ajutisi meetmeid ohu vähendamiseks või paigaldati Log4j versioon, kus turvanõrkust enam ei ole.

Erinevad kommertstooted võivad samuti sisaldada haavatavat komponenti. Sellisel juhul tuleb oodata tootjapoolset turvapaika. Näiteks küberturvalisuse ettevõte F-Secure paikas täna varahommikul oma antiviiruse keskhalduse.

Mida peaksid tegema ettevõtte või asutuse juhid?

Selgitage välja, kas teie e-teenused või ostetud kommertstooted kasutavad Java Log4j logimisfunktsiooni. Kui jah, siis laske IT-osakonnal või teenusepakkujal tarkvara uuendada või rakendage ajutisi meetmeid, mis riske vähendavad.

RIA palub ettevõtetel, kes kahtlustavad küberrünnakut, pöörduda CERT-EE poole aadressil cert@cert.ee „Mida rohkem on meil infot juhtumite kohta Eestis, seda paremini saame abi pakkuda ja ohte ennetada,“ lisas Tammer.