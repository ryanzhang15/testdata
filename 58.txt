Լեւոն Գեւորգյան. Հայաստանի Հանրապետությունը կարող էր այս փուլում անել մի քաղաքական քայլ. եւ ամենաբարձր մակարդակով անել հայտարարություն, որ պատրաստակամություն ունի Ադրբեջանի հետ իր ունեցած տարածքային վեճերն ու սահմանային խնդիրները ներկայացնել լուծման միջազգային որեւէ արբիտրաժային ատյան կամ նույն ՄԱԿ-ի միջազգային դատարան: Հետեւանքները կարող են երկուսը լինել: Տարբերակ առաջին՝ ադրբեջանական կողմը մերժում է, եւ հայկական կողմը, բնականաբար, ստանում է ակնհայտորեն քաղաքական դիվիդենտներ առ այն, որ միջազգային հանրության հայացքում արդեն իսկ ընկալելի է դառնում, որ մի կողմը բաց է, պատրաստակամ է, եւ ավելի ինքնավստահ է իր շահերի պաշտպանության տեսանկյունից, քան մյուս կողմը: Եվ դա ակնհայտորեն կփակի այն մարդկանց բերանները, որոնք անընդհատ խոսում են Հայաստանի ամբողջ տարածքն ադրբեջանական լինելու մասին, որովհետեւ ցույց կտա, որ այդ պնդումներին զուգահեռ՝ մարդիկ հրաժարվում են գործը տանել միջազգային դատական ատյան: Տարբերակ երկրորդ՝ Ադրբեջանը համաձայնում է: Սա ամենաքիչ հավանական տարբերակն է, բնականաբար, սակայն նաեւ մեզ համար լավագույն տարբերակն է: Այսինքն՝ այս հայտարարությունն ամեն դեպքում «հաղթող-հաղթող» տարբերակ է:
