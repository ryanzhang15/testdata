Napigilan ang pagkalat ng apoy sa Asingan, Pangasinan sa tulong ng isang apat na taong gulang na bata na sinabihan ang kaniyang mga kaanak tungkol sa nararamdaman nitong usok sa loob ng bahay.

Sa ulat ni JP Soriano sa 24 Oras Weekend nitong Sabado, sinabing mag-isang naglalaro noon sa loob ng kwarto si Gian Ace Sallorina nang bigla siyang lumabas at sinabihan ang kaniyang mga tiyahin na masakit ang kaniyang mata dahil sa usok.

Inakala ng kaniyang mga tiyahin na usok mula sa lutuang kalan ang tinutukoy ng bata.

Gayunman, walang nagluluto nang magsabi si Gian na may usok.

"Doon sa bubong," sabi ng bata tungkol sa pinanggalingan umano ng usok.

"Noong inulit po niya na may usok, masakit daw po 'yung mata niya, nag-panic po kami na tinignan sa loob 'yung bata. Nakita po namin na may apoy po doon sa kabilang kwarto," sabi ni Jessica Esteves, tiyahin ni Gian.